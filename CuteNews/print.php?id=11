<html>
<head>
   <meta http-equiv="Content-Type" content="text/html; charset=utf-8" />
</head>
<body bgcolor="#ffffff" text="#000000" onload="window.print()">
<strong>3 FAZE TANDEMSKEGA SKOKA S PADALOM&hellip; PROSTI PAD, VO&#381;NJA S PADALOM, PRISTANEK. @ <small>24 Aug 2020</small></strong>
<hr/>Dobrodo&scaron;li v svetu padalstva. &#268;e sklepam po temu, da ravnokar berete tale &#269;lanek, pridem do zaklju&#269;ka, da se pripravljate na svoj prvi tandemski skok s padalom. Potrudil se bom po najbolj&scaron;ih mo&#269;eh opisati ob&#269;utke, ki nas prevevajo ob skoku s padalom, ter odgovoriti na &#269;im ve&#269; pogostih vpra&scaron;anj, ki jih dobivamo od na&scaron;ih zvestih strank. Najpogostej&scaron;a vpra&scaron;anja so: Kak&scaron;en je ob&#269;utek v prostem padu?; Kak&scaron;en je ob&#269;utek ko se odpre padalo?; Kako upravljam padalo? Predlagam da pograbite lon&#269;ek kave in si me pridru&#382;ite na besednem popotovanju skozi skok s padalom v tandemu.<br />
Kako se ljudje po&#269;utijo pri skoku s padalom?<br />
&#268;e to vpra&scaron;anje postavite mnogim, boste dobili mnoge razli&#269;ne odgovore. A kljub temu obstaja en odgovor, ki se pojavi najpogosteje in sicer &raquo;To mora&scaron; probat!&laquo;. In s tem se popolnoma strinjam. Skok s padalom je namre&#269; tako posebna izku&scaron;nja, da jo je nemogo&#269;e primerjati s &#269;imerkoli na tem svetu. A kljub temu, naj poskusim opisati na na&#269;in ki bo razumljiv:<br />
Predstavljaj si, da pride&scaron; nekam kjer te pi&scaron; sve&#382;ega zraku ne&#382;no bo&#382;a po obrazu, okrog tebe pa so &#269;isto vsi nasmejani, pisano oble&#269;eni, z iskrico v o&#269;eh in govorijo z o&#269;itnim navdu&scaron;enjem v glasu. Zaveda&scaron; se da si nov, a kljub vsemu se od za&#269;etka po&#269;uti&scaron; doma&#269;e. Kmalu zatem &#382;e dobi&scaron; vsa potrebna navodila ter opremo, in &#382;e sedi&scaron; na letalu s svojim in&scaron;truktorjem. Zapusti&scaron; meje 2 dimenzionalnega sveta in &#382;e leti&scaron;. Bren&#269;anje motorja v letalu te pomirja, in kar naenkrat se izgubi&scaron; znotraj svojih misli, medtem ko zre&scaron; skozi okno. Kar naenkrat si &#382;e pripet na svojega in&scaron;truktorja. Srce za&#269;ne pospe&scaron;eno utripati, dlani se malce spotijo in &#382;e se bori&scaron; s svojimi &#382;iv&#269;ki &raquo;to je noro, ne, to bo vrhunsko!...&laquo; &#381;e si na poti proti odprtim vratom. Vsak del zavesti ti pravi da je v letalu varno in da bi moral mogo&#269;e z njim tudi pristati. A upre&scaron; se tem mislim, zleze&scaron; na vrata in preden se sploh zave&scaron; &#382;e le&#382;i&scaron; na sve&#382;em vetru ki te v celoti objema in podpira. Za trenutek za&#269;uti&scaron; nekaj strahu, a v naslednjem trenutku ko odpre&scaron; o&#269;i in ugotovi&scaron; da leti&scaron; strah popolnoma izgine, adrenalin pojenja in kar naenkrat ne obstaja ni&#269; drugega kot le ta trenutek. Pravzaprav niti ne ob&#269;uti&scaron; da pada&scaron;. Pod seboj vidi&scaron; miniaturo pokrajine in po&#269;uti&scaron; se popolnoma svobodno.<br />
No, nekako tako se &#269;lovek po&#269;uti ob skoku s padalom v tandemu &#128522;<br />
<br />
Prehod iz prostega pada na vo&#382;njo s padalom:<br />
Po le nekaj manj kot 3000m prostega pada in ob&#269;utka popolne bla&#382;enosti se za&#269;ne naslednja faza skoka s padalom &ndash; &#268;as je, da se padalo odpre.<br />
Tekom prostega pada, je nad vama z in&scaron;truktorjem lebdelo malo belo padalce, ki je nekoliko upo&#269;asnilo vajino hitrost padanja, sedaj pa po in&scaron;truktorjevem potegu ro&#269;ke za odpiranje glavnega padala pomaga iz nahrbtnika potegniti glavno padalo, s katerim se bosta z in&scaron;truktorjem varno odpeljala nazaj na tla.<br />
Po potegu ro&#269;ke za odpiranje padala, bo &#269;utiti rahel sunek, in kar naenkrat ne pada&scaron; ve&#269; s trebuhom proti zemlji, ampak se znajde&scaron; v pokon&#269;nem polo&#382;aju, &scaron;umenje vetra pa za&#269;ne po&#269;asi pojenjati. Ko je padalo do konca razprto nastopi ti&scaron;ina, &scaron;e vedno pa &#269;uti&scaron; sve&#382; zrak kako ti obliva obraz, medtem ko pod vodstvom in&scaron;truktorja s padalom letita proti pristajali&scaron;&#269;u. <br />
Ponovno te za trenutek oblije naval adrenalina, kmalu zatem ti in&scaron;truktor preda krmilne vrvice padala, in &#382;e po svoji volji leti&scaron; proti pristanku.<br />
<br />
Upravljanje padala in pristanek:<br />
Pravijo, da mora&scaron; biti nekoliko neumen, da ska&#269;e&scaron; iz odli&#269;no delujo&#269;ih letal. Prav zato, je vsa padalska oprema narejena prav po tak&scaron;nem principu &ndash; kar se le da preprosto. &#268;e poenostavim &ndash; Ko potegne&scaron; levo ro&#269;ko, skrajni levi rob padala pove&#269;a upor in se zato obrne v levo. Ko potegne&scaron; desno ro&#269;ko, se isto zgodi na desni strani in padalo zavije desno. In to je nekako vse kar moramo vedeti.<br />
Skupaj z in&scaron;truktorjem nato usmerjata padalo v zavoje &ndash; lahko so &#269;isto blagi ali pa zelo agresivni in ostri, &#269;isto odvisno od tvojih &#382;elja. Pribli&#382;no 300m nad tlemi nato in&scaron;truktor ponovno prevzame nadzor in pri&#269;ne svoj pristajalni manever. Po zadnjem zavoju tik nad tlemi in&scaron;truktor potegne obe krmilni vrvici, kar povzro&#269;i da se padalo skoraj popolnoma ustavi, vidva z in&scaron;truktor pa se z nogami pred sabo enostavno podrsata po zadnjici kakor po toboganu.<br />
&Scaron;ele sedaj ko je tvoja ritka varno nazaj na trdnih tleh te ponovno prevzame koktejl ob&#269;utkov, in zave&scaron; se kako nepredstavljivo nepozabna izku&scaron;nja je to bila. Po&#269;uti&scaron; se noro, samozavestno, olaj&scaron;ano in veli&#269;astno obenem. Sedaj ve&scaron;, kako se &#269;lovek po&#269;uti med skokom s padalom, in tega ne bo&scaron; pozabil ve&#269; nikdar.<br />
<br />
Si pripravljen/a sko&#269;iti v neznano in na lastni ko&#382;i ob&#269;utiti kako se &#269;lovek po&#269;uti med skokom s padalom v tandemu? Vabljen/a da se nam pridru&#382;i&scaron; in z nami deli&scaron; svoje ob&#269;utke &#128521;<br />
<hr/>
<small>News powered by CuteNews - http://cutephp.com</small>
</body></html>
