<html>
<head>
   <meta http-equiv="Content-Type" content="text/html; charset=utf-8" />
</head>
<body bgcolor="#ffffff" text="#000000" onload="window.print()">
<strong>VI&Scaron;INE IN LETALA ZA SKOK S PADALOM @ <small>05 May 2020</small></strong>
<hr/>Danes je na sporedu &#269;isto vse kar se ti&#269;e vi&scaron;in in letal s katerih se izvaja padalska operacija.<br />
Kateri dejavnik &scaron;teje absolutno najve&#269; pri &#269;isto vsakem padalskem podvigu? Vi&scaron;ina, seveda! Kako pa pridemo do te tako &#382;eljene vi&scaron;ine? Tako da se usedemo v temu primerno letalo, kakopak. Tega se ne da zanikati &ndash; vi&scaron;ina s katere sko&#269;imo je tisti najpomembnej&scaron;i del va&scaron;ega padalskega do&#382;ivetja, saj dolo&#269;a njegovo trajanje, je pa ta vi&scaron;ina direktna &raquo;posledica&laquo; ki je odvisna od letala, katerega klub uporablja da nas spravi v zrak. Vas zanima ve&#269;? Tu boste izvedeli vse kar morate vedeti o soodvisnosti med letali in vi&scaron;inami skokov.<br />
<br />
Je ve&#269;ja vi&scaron;ina vedno bolj&scaron;a?<br />
Kakor vam bo znal povedati vsak padalec &#269;e ga vpra&scaron;ate: &raquo;JA!&laquo;. Padalci si ne moremo pomagati, da nebi pogosto dopla&#269;ali, ko nam upravitelj letala ponudi, da lahko gremo &scaron;e nekoliko vi&scaron;je. V&#269;asih gremo celo tako visoko, da moramo imeti v letalu oskrbo s kisikom, da sploh ostanemo &#269;isto prisebni. To pa po&#269;nemo zato, ker z ve&#269;je vi&scaron;ine kot sko&#269;imo, dlje bomo v zraku. In mi smo NAJRAJE v zraku.<br />
<br />
Katero letalo je najbolj&scaron;e padalsko letalo?<br />
Definitivno dr&#382;i, da so najbolj&scaron;a letala ki nas lahko spravijo na najve&#269;je vi&scaron;ine v najkraj&scaron;em mo&#382;nem &#269;asu, da lahko to &#269;im ve&#269;krat ponovimo. Pri nas uporabljamo letalo Cessna 206 s PT-6 pogonskim turbinskim motorjem, katero ljubkovalno imenujemo kar &raquo;Raketa&laquo;. Gre za manj&scaron;e letalo, ki sicer pelje le 6 ljudi naenkrat, a to naredi s stilom. Na&scaron;a raketa lahko brez te&#382;av leti vse do vi&scaron;ine 10000m, a zaradi slovenske zakonodaje na&scaron;e padalce konstantno vozi na vi&scaron;ino nad 4000m (natan&#269;neje 4300m), kar je najve&#269; kolikor je dovoljeno brez dodatne oskrbe s kisikom v letalu. Za doseganje tak&scaron;ne vi&scaron;ine pri polnem letalu pa porabi le pi&#269;lih 12 minut. &#268;e prej mogo&#269;e ni bilo o&#269;itno, upam da je sedaj jasno od kje vzdevek Raketa.<br />
<br />
S kak&scaron;ne vi&scaron;ine se ska&#269;e po svetu?<br />
Normalna vi&scaron;ina v svetu glede skokov s padalom je navadno 4000m. To je nekak&scaron;en standard, katerega se dr&#382;i velika ve&#269;ina vseh svetovnih padalskih centrov. Zakaj ravno 4000m? Ker je 4500m najve&#269;ja dovoljena vi&scaron;ina letenja brez dodatne oskrbe s kisikom v letalu, in ker je &scaron;tevilka 4000 &scaron;e malce bolj okrogla. S te vi&scaron;ine pa prav tako dobimo okroglo minuto prostega pada v kolikor letimo na trebuhu.<br />
<br />
S kak&scaron;ne vi&scaron;ine ska&#269;emo pri nas?<br />
Pri nas normalno ska&#269;emo z vi&scaron;ine 4300m. Se spra&scaron;ujete zakaj? Mogo&#269;e zato, ker &#382;elimo izstopati, mogo&#269;e zato, ker &#382;elimo privabiti &#269;im ve&#269; ljudi, mogo&#269;e pa enostavno zato, ker lahko. Za na&scaron;o raketo je to namre&#269; mala malica, saj teh dodatnih 300m vi&scaron;ine, na&scaron;e letalo pridobi v manj kot minutki, kar na stro&scaron;ke ne vpliva toliko, kolikor doda vsakemu padalcu &scaron;e kak centimeter ali dva &scaron;iri&scaron;i nasmeh in vsaj nekaj dodatnih sekund v prostem padu.<br />
Ali je to najve&#269;ja mo&#382;na vi&scaron;ina?<br />
Kot sem &#382;e prej povedal, to ni najve&#269;ja mo&#382;na vi&scaron;ina. V bistvu je vi&scaron;ina 4300m nekako najve&#269;ja mo&#382;na vi&scaron;ina, ki je obenem &scaron;e prakti&#269;na za vsakodnevno skakanje. Zakaj? Ker je potrebno za oskrbo s kisikom v letalu, ki nam omogo&#269;i letenje na ve&#269;jih vi&scaron;inah redno menjevati in polniti kisikove jeklenke, hkrati pa so tak&scaron;ni skoki tudi nekoliko bolj tvegani, saj obstaja nevarnost hipoksije ali vi&scaron;inske pijanosti. Kljub temu, pa vi&scaron;ina skoka ni omejena. Lahko se gre kolikor visoko lahko leti letalo. Edino pravilo ki je je torej, da mora biti letalo oskrbovano s kisikom &#269;e leti nad 4500m nadmorske vi&scaron;ine, in pa da mora imeti padalec direktno oskrbo s kisikom &#382;e v prostem padu, &#269;e sko&#269;i z vi&scaron;ine ki presega 7500m.<br />
<br />
&#381;al pa skoki z ogromnih vi&scaron;in niso najbolj prakti&#269;ni. Zanje je potrebno veliko priprave, in navadno so tudi temu primerno dra&#382;ji (cca. dvojna cena skoka). A kljub temu jih tudi pri nas v&#269;asih organiziramo za na&scaron;e izku&scaron;ene padalce, da malce razbijemo rutino in ob&#269;asno stopimo iz svoje cone udobja ki le&#382;i na 4300m.<br />
<hr/>
<small>News powered by CuteNews - http://cutephp.com</small>
</body></html>
