<html>
<head>
   <meta http-equiv="Content-Type" content="text/html; charset=utf-8" />
</head>
<body bgcolor="#ffffff" text="#000000" onload="window.print()">
<strong>Kdaj je najlep&scaron;i &#269;as za skok s padalom v tandemu? @ <small>04 Jun 2020</small></strong>
<hr/>Najlep&scaron;i &#269;as za skok s padalom v tandemu je prakti&#269;no zelo te&#382;ko dolo&#269;iti. Zakaj? Naprej zato, ker ne vem &#269;isto to&#269;no, ali naj govorim o delu dneva, ki je najbolj primeren za skok s padalom, ali naj govorim o obdobju znotraj leta oziroma o dolo&#269;enem mesecu/letnem &#269;asu? Pa bom odgovoril na oba na&#269;ina, da bo &raquo;za ziher&laquo;.<br />
<br />
Kdaj v dnevu?<br />
<br />
Del dneva, ko bi &#382;eleli sko&#269;iti, lahko precej vpliva na to, kako boste skok do&#382;iveli. &#268;e pridete zjutraj, so navadno ljudje &scaron;e malce bolj umirjeni, se &scaron;e nekoliko prebujajo in zato mogo&#269;e &scaron;e niso &#269;isto na svoji obi&#269;ajni &raquo;delavni temperaturi&laquo;. A ni&#269; za to, saj skok na ta ra&#269;un ne bo &#269;isto ni&#269; slab&scaron;i, da ne bo pomote, le kak&scaron;na beseda manj bo mogo&#269;e, saj na&scaron;i jeziki takrat &scaron;e niso &#269;isto najbolj podmazani.<br />
Drugo opcijo bi priporo&#269;al bolj tistim, ki i&scaron;&#269;ete prakti&#269;en, a mogo&#269;e ne ravno najlep&scaron;i del dneva. To je definitivno del dneva v &#269;asu kosila. Tako boste lahko pred ali po skoku svojo navija&scaron;ko ekipo odpeljali na kosilo da pripravijo oziroma da nagradijo glasilke za/po divjem navijanju ob va&scaron;em drznem podvigu.<br />
Tretja opcija pa je meni osebno in &scaron;tevilnim drugim padalcem najljub&scaron;a in sicer je to skok ob son&#269;nem zahodu, ali kot temu padalci pravimo &raquo;sunset load&laquo;. Takrat je sonce &#382;e nizko na obzorju, nebo in okolico pre&#382;emajo odtenki rumene in oran&#382;ne, v prostem padu pa sonce iznad horizonta kar naenkrat izgine zanj in tako do&#382;ivite son&#269;ni zahod v pi&#269;lih 60 sekundah kolikor traja prosti pad. To je zlahka najbolj &#269;aroben del dneva za skok s padalom. Priporo&#269;am vsem romanti&#269;nim du&scaron;am! &#128521;<br />
<br />
Kdaj v letu?<br />
<br />
Ker se padalski skoki izvajajo prakti&#269;no &#269;ez vse leto &ndash; seveda z izjemo zime &ndash; pa je opcij &scaron;e vedno izjemno dosti. Ali naj &#269;lovek pride sko&#269;it spomladi, poleti, ali mogo&#269;e raje jeseni? Tudi na to vpra&scaron;anje bom sku&scaron;al karseda to&#269;no odgovoriti.<br />
<br />
Pomlad<br />
<br />
Pomlad je tisti del leta, ko se na&scaron;a padalska sezona za&#269;ne. Takrat vsi zaradi varnosti ponovimo vsa svoja teoreti&#269;na znanja, saj se lahko tekom zime kak&scaron;na mala podrobnost tudi izgubi v spominu. Gre za del leta ki je malce manj predvidljiv z vidika vremena, hkrati pa so temperature v za&#269;etku pomladi nekoliko ni&#382;je, zato je interesa za tandemske skoke nekoliko manj.<br />
 V kolikor &#382;elite sko&#269;iti spomladi, je moj predlog, da pridete proti koncu pomladi, ko je vreme &#382;e bistveno bolj stabilno in predvidljivo, temperature pa so nekje v rangu med 15 in 25 stopinj &ndash; ne preve&#269; hladno, hkrati pa tudi ne tako vro&#269;e, da bi se v kombinezonu spotili.<br />
<br />
Poletje<br />
<br />
Ve&#269;ino tandemskih skokov opravimo tekom poletja. Seveda imajo ljudje nekoliko ve&#269; &#382;elje po zunanjih aktivnostih, saj je lepo toplo, son&#269;no, skratka idealno za aktivnosti na prostem. Poletje je izvrsten &#269;as za izvajanje padalskih skokov, a &#382;elel bi vas opozoriti le na vro&#269;ino. <br />
Ne i&scaron;&#269;ite najtoplej&scaron;ih dni za skok s padalom v tandemu, saj vas bomo po prihodu oblekli v kombinezon in preostalo opremo, katero boste obdr&#382;ali na sebi vsaj cca. 25 minut, vmes pa vas bomo &scaron;e za 12min zaprli v malo letalo v katerem bo poleg vas &scaron;e 6 ljudi. Vmes se bomo sicer ohladili na 4000m vi&scaron;ine, a kaj, ko nas spet oblije vro&#269;ina v trenutku ko se malce bolj pribli&#382;amo tlom. <br />
Zato poleti izbirajte dneve, ko temperature niso absurdno visoke, hkrati pa bodite malce pozorni tudi na razmere na cestah, saj je takrat veliko ve&#269; gne&#269;e.<br />
<br />
Jesen<br />
<br />
Jesen je moj najljub&scaron;i del leta za skoke s padalom. V tem &#269;asu dnevne temperature za&#269;nejo ponovno padati, dnevi se za&#269;nejo kraj&scaron;ati, gne&#269;a na cesti po&#269;asi izginja. Vreme je &scaron;e vedno precej predvidljivo, zato je organizacija precej bolj enostavna.<br />
&Scaron;e vedno vam polagam na srce, da se odlo&#269;ite za skok na dan ko so temperature nekje med 15 in 25 stopinjami Celzija, in prav tako v tem delu leta velja, da je najlep&scaron;e sko&#269;iti ob son&#269;nem zahodu. Edina razlika je mogo&#269;e ta, da je lahko na vi&scaron;ini 4300m nad terenom zrak &#382;e nekoliko hladnej&scaron;i, zato so temperaturne razlike ve&#269;je, in obstaja majhna verjetnost, da vam bo v prostem padu hladno. Zato v takem primeru mogo&#269;e prinesite s sabo &scaron;e kak&scaron;en tanek sloj obla&#269;il, da se temu izognete.<br />
<br />
&#268;e povzamem, je torej moj predlog, da pridete sko&#269;iti spomladi ali &scaron;e raje jeseni. A to ne pomeni, da morate nujno &#269;akati do jeseni. Prijavite se &#382;e zdaj, kajti kdo ve, mogo&#269;e boste pa letos jeseni &#382;e priden u&#269;enec/u&#269;enka na na&scaron;em padalskem te&#269;aju &#128521;<br />
<hr/>
<small>News powered by CuteNews - http://cutephp.com</small>
</body></html>
